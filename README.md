Si desidera realizzare, secondo un processo di sviluppo incrementale/iterativo, un sistema software di supporto allo scambio, senza passaggi di denaro, di prestazioni d’opera riconducibili a un insieme prefissato (non vuoto) di categorie di attività. L’applicazione può essere adottata da varie organizzazioni, che presiedono allo scambio di ore di attività afferenti a insiemi diversi di categorie e/o operano in luoghi diversi.
L’applicazione prevede due tipologie di utente, il configuratore e il fruitore. Il primo è un esponente dell’organizzazione che, attraverso l’applicazione software, sovrintende agli scambi di prestazioni d’opera senza uso di denaro; egli è deputato alla descrizione delle categorie di attività scambiabili e può ottenere informazioni relative agli attuali scambi potenziali o a quelli già avvenuti. Il secondo tipo di utente è una persona che si rivolge all’applicazione con l’intento di effettuare degli scambi, se questi risulteranno possibili. Se il sistema ravvisa la possibilità di concretizzare delle proposte di scambio, lo notifica al configuratore, il quale lo comunica (al di fuori del sistema) a ciascun fruitore coinvolto.

L’applicazione è tesa a supportare lo scambio di ore di prestazioni d’opera relative a diverse attività afferenti ad alcune categorie, dette categorie foglia, stabilite dal configuratore.
Il configuratore definisce anche delle categorie non foglia, ciascuna delle quali è dotata di un campo caratteristico che può assumere un valore appartenente a un dominio finito (non vuoto) di valori discreti. Il nome del campo dipende dalla categoria di appartenenza, così come il dominio di suddetto campo. A ciascun valore che cade nel dominio di un campo può essere associata una descrizione. Una categoria si articola in una o più (sotto)categorie, una per ciascun valore assumibile dal suo campo caratteristico. Ciascuna (sotto)categoria è a sua volta suddividibile ricorsivamente, e così via, secondo una gerarchia ad albero. Le categorie foglia dell’albero non sono dotate di alcun campo.
